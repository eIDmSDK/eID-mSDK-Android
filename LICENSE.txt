PODMIENKY POUŽÍVANIA EID MSDK

1 Všeobecné podmienky
1.1 Počnúc dňom 1. 12. 2022 Ministerstvo vnútra Slovenskej republiky vydáva
občianske preukazy vybavené bezpečnostným čipom s duálnym (kontaktným aj
bezkontaktným) rozhraním. Preukaz obsahuje elektronickú funkcionalitu na
preukazovanie totožnosti a vyhotovenie elektronického podpisu, ktorá občanom
umožňuje elektronicky sa identifikovať a taktiež autorizovať žiadosti a podania
napr. pri elektronickej komunikácii s elektronickými službami verejnej správy.

1.2 eID mSDK je softvérová knižnica, resp. súbor knižníc určených na integráciu
do aplikácií tretích strán. eID mSDK pre aplikáciu tretej strany zabezpečuje
komunikáciu s občianskym preukazom vybaveným čipom s duálnym (kontaktným aj
bezkontaktným) rozhraním na mobilných zariadeniach s NFC.

1.3 eID mSDK je dostupné pre platformy iOS a Android.

1.4. Na to, aby mohla aplikácia tretej strany poskytovať svojim používateľom
služby založené na elektronických funkciách občianskeho preukazu v prostredí
mobilných telefónov, musia byť splnené nasledovné podmienky
•	mobilný telefón s operačným systémom iOS alebo Android,
•	telefón musí byť vybavený technológiou NFC,
•	musí integrovať špecializovaný softvér eID mSDK. Aby všetci občania
Slovenskej republiky mohli využívať funkcionalitu elektronických občianskych
preukazov, Ministerstvo vnútra Slovenskej republiky poskytuje tento softvér
bezplatne.

1.5. Používateľ eID mSDK, resp. vývojár aplikácie tretej strany integrujúcej
eID mSDK, týmto potvrdzuje, že sa oboznámil s podmienkami používania eID mSDK.

2 Odovzdanie eID mSDK
eID mSDK je možné bezplatne stiahnuť z webového portálu Ministerstva vnútra
Slovenskej republiky.

3 Pravidlá používania
3.1 Ministerstvo vnútra Slovenskej republiky udeľuje používateľovi nevýhradné
právo na používanie eID mSDK v rozsahu funkcionalít, aké eID mSDK v zmysle
zverejnenej dokumentácie poskytuje.

3.2 Používateľ nie je oprávnený na žiadne iné komerčné ani nekomerčné využitie
eID mSDK, najmä:
(i) nie je oprávnený distribuovať kópie eID mSDK tretím osobám, najmä ju nesmie
predávať ani požičiavať,
(ii) nesmie poskytovať eID mSDK alebo jej kópie na stiahnutie na internete,
(iii) nesmie dekompilovať, spätne analyzovať, rozkladať, upravovať alebo
vytvárať odvodené diela založené na eID mSDK,
(iv) nesmie kopírovať, vytvárať fragmenty alebo zrkadliť akúkoľvek časť alebo
obsah eID mSDK,
(v) nesmie aplikovať akýkoľvek postup alebo proces na eID mSDK s cieľom zistiť,
odvodiť alebo privlastniť si z akéhokoľvek dôvodu alebo na akýkoľvek účel
zdrojový kód alebo zdrojové výpisy eID mSDK alebo akýkoľvek algoritmus, proces,
postup, informácie tvoriace obchodné tajomstvo obsiahnuté v eID mSDK,
(vi) nesmie zasahovať do integrity alebo výkonu eID mSDK alebo údajov tretích
strán v nej obsiahnutých alebo ich narúšať,
(vii) nesmie pristupovať k eID mSDK s cieľom vytvoriť konkurenčný produkt alebo
službu s využitím akéhokoľvek duševného vlastníctva alebo kopírovať akékoľvek
jeho vlastnosti, funkcie alebo grafiku eID mSDK,
(viii) nesmie používať eID mSDK na vykonávanie činností, ktoré by predstavovali
alebo boli spojené s porušením práv duševného vlastníctva, vrátane, ale nielen,
porušenia alebo zneužitia autorských práv, ochranných známok, servisných
značiek, obchodných tajomstiev, softvérového pirátstva a patentov, ktoré
vlastnia jednotlivci, spoločnosti alebo iné subjekty.

3.3 Výrobca aplikácie tretej strany využívajúcej funkcionalitu eID
prostredníctvom eID mSDK je povinný v rámci tejto aplikácie na viditeľnom
mieste, minimálne v rámci sekcie „o programe“ a tiež v licenčných podmienkach,
uviesť informáciu o použití eID mSDK od Ministerstva vnútra Slovenskej
republiky. Uvedený musí byť minimálne nasledujúci text: „Na komunikáciu s čipom
občianskeho preukazu je použitá knižnica eID mSDK od Ministerstva vnútra
Slovenskej republiky. Knižnica eID mSDK a podmienky jej použitia sú zverejnené
na stránke „https://github.com/eidmsdk“.
V prípade aplikácie v anglickom jazyku bude uvedený text: "This application
uses for communication with the chip of the identity card the eID mSDK library 
provided by the Ministry of Interior of the Slovak Republic. The eID mSDK 
library and its terms of use are published on website 
https://github.com/eidmsdk".

4 Bezpečnostné zásady ochrany osobných údajov
Ochrana osobných údajov má pre Ministerstvo vnútra Slovenskej republiky
najvyššiu prioritu. Preto je zabezpečené, aby sa osobné údaje uložené v čipe
elektronického dokumentu používali s ohľadom na zákony o ochrane osobných
údajov. Zadaním bezpečnostného osobného kódu (BOK) používateľ povoľuje použitie
svojich osobných údajov, ktoré budú poskytnuté poskytovateľovi služieb v
procese elektronickej identifikácie.
